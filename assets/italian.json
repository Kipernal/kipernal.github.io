{
  "title" :    "Lingua Italiana",
  "title_en" : "Italian Language",
  "URL" :      "http://it.wikipedia.org/wiki/Lingua_italiana",
  "date" :     "2014-10-7",
  "order" :    9,
  "text" : 
  {
    "paragraphs":
    [
      "L'italiano è una lingua romanza, basata sul fiorentino letterario usato nel Trecento. L'italiano è una lingua ufficiale dell'Unione europea e una delle lingue più parlate al mondo.", 
      "L'italiano modello è utilizzato da circa 55 milioni di italiani su 60 milioni di abitanti, in parallelo alle varianti regionali dell'italiano, alle lingue regionali e ai dialetti. Per la maggioranza degli italiani è la lingua materna e la lingua per tutti gli scambi della vita quotidiana. L'italiano modello è inoltre la lingua di riferimento per i mezzi di comunicazione nazionali, per l'editoria e per l'amministrazione dello Stato italiano.", 
      "L'italiano è una delle ventiquattro lingue ufficiali dell'Unione europea ed è lingua ufficiale dell'Italia, di San Marino, della Svizzera, della Città del Vaticano e del Sovrano Militare Ordine di Malta.", 
      "È seconda lingua ufficiale, dopo il croato, nella Regione Istriana (Croazia) e, dopo lo sloveno, nei comuni di Ancarano, Pirano, Isola d'Istria e Capodistria in Slovenia. È la seconda lingua più parlata nel Principato di Monaco e parimenti in Albania; è la terza lingua più parlata (53% della popolazione) a Malta; è inoltre diffuso in alcune aree dei paesi mediterranei, nelle ex-colonie e nelle comunità di origine italiana nei diversi continenti.", 
      "Ne è riportato l'utilizzo in Argentina, Australia, Belgio, Bosnia e Erzegovina, Brasile, Canada, Cile, Croazia, Egitto, Eritrea, Francia, Germania, Israele, Libia, Liechtenstein, Lussemburgo, Malta, Paraguay, Filippine, Porto Rico, Romania, San Marino, Arabia Saudita, Slovenia, Somalia, Sud Africa, Svizzera, Tunisia, Emirati Arabi Uniti, Regno Unito, Stati Uniti, Uruguay, Venezuela, Stato Vaticano."
    ]
  }
}